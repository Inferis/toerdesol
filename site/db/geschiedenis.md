##De Geschiedenis

In de jaren ’80 begonnen we te wandelen, in de jaren ’90 te fietsen en in de 21e eeuw hebben we leren koersen. Die liefde voor de koers en de koersfiets heeft ons, 6 twintigers uit het Ranstse, verenigd met als doel samen een (retro)koers te organiseren.

Na een aantal keren te hebben deelgenomen aan andere liefhebberskoersen zoals den Blauwvelokeskoers, de Grote Prijs Fatima, den Dreihoekkoers,… begon het nogal hard te kriebelen om ook in Ranst, het dorp waar we hebben leren fietsen, een koers te organiseren. Geen simpele opgave, zo bleek, maar nadat de puzzel in elkaar was gevallen kregen we toch toestemming van de burgemeester, schepenen en de politie van Ranst. 

De naam *Toer de Sol* is een samensmelting van ‘tournesol’ (Frans voor zonnebloem) en ons stamcafé in Ranst, Café Solsleutel (of kortweg ‘de Sol’). Het onderschrift ‘de hel van Ranst’ is een allusie op ‘de hel van het Noorden’, zoals Parijs-Roubaix ook wel eens genoemd wordt. Omdat er ook in de Toer de Sol 20 keer over 2 kasseistroken van in totaal ongeveer 800 meter gereden wordt, is de link wel duidelijk. Het zal de koers in in allegeval wat taaier en hopelijk ook spannender maken.

Wij kijken dan ook vol verwachting uit naar 15 mei 2011 en hopen op schitterend weer, een prachtige opkomst en een verdiende winnaar…
